---
layout: post
title: Un nuovo inizio
tags:
- life
---

Ciao, questo è un blog di un papà quasi quarantenne che di mestiere tenta di risolvere problemi progettando e programmando software (adesso capite da dove arriva il nome Forking Thoughts). Non me ne intendo un gran che di lingua italiana e di scrittura, ma spero che questo non sia un problema e che riesca comunque a metter giù qualche concetto in questo blog.

Nel tempo libero (ovvero il tempo che riesco a dedicare a me stesso) sono un gamer ed in generale mi piace non solo giocare ai videogiochi ma anche stare al passo con tutte le news riguardanti la critica e l'industria dei videogiochi.

Tornando alla mia professione, ho da poco fondato assieme ad un socio una società di informatica che si occupa principalmente di sviluppo software (ma che sta facendo qualche prototipo di dispositivi hardware, sensoristica, roba così).

Ecco, questo è a grandi linee chi sono. Cosa aspettarsi quindi da questo blog? Bhe, piccoli scritti riguardanti il mondo della programmazione, dei videogiochi, le gioie e i dolori del condurre una (seppur piccola) società e magari qualche riflessione sulla vita in generale - di quelle che in verità non interessano a nessuno se non a chi le scrive.

Perchè ho scelto come titolo del mio primo post "Un nuovo inizio"? Suona sicuramente banale e poco creativo come titolo, ma lo trovo  molto ficcante rispetto al momento che sto vivendo: sono neo-papà, ho appena avviato una nuova società ed il tutto dopo due anni di Covid che penso per molti abbiano tracciato una linea di demarcazione tra un prima e un dopo - il mondo non è più lo stesso.

Perchè scrivere un blog? Sono una persona molto riflessiva, che pensa molto, troppo e in maniera un po' caotica. Vedo questo come un allenamento per rallentare e fissare per iscritto pillole di quello che mi passa per la testa. Quindi ogni tanto vorrei fare qualche post più "serio" e "riflessivo" come aiuto per tentare di vivere più *intenzionalmente*. E poi vorrei condividere (con il nulla) opinioni più leggere ma sempre oneste sugli ambiti di mio interesse: informatica, programmazione, videogiochi... roba da nerd insomma.

Mi sembra un buon momento per iniziare a farlo, come ho detto, è un momento di passaggio. La pandemia, il lockdown, le quarantene e l'incertezza sul futuro che questo periodo ha portato sono sicuramente cose che meritano una reazione, un "vaffanculo ora si riparte più carichi di prima". Voglio premere sull'acceleratore, voglio osare - spero di non schiantarmi.

~ Ok, il post è finito, ora qualche postscripta completamente irrilevante. ~

Prima di iniziare a scrivere mi sono chiesto in che lingua farlo, dopotutto me la cavo anche con l'inglese. Per ora penso che andrò di italiano. Alla fine sono di Milano, l'italiano è la mia lingua: iniziare a scrivere è per me già una cosa enorme, farlo con la mia seconda lingua per ora mi sembra un po' too much. Potrei cambiare idea in futuro, sicuramente incrementerei le probabilità che qualcuno legga queste parole, ma per ora non punto a diventare un influencer - punto a scrivere il secondo post, srebbe già ottimo.

Ho già menzionato che penso in modo caotico: per ovviare a questo farò uso del sistema di tag offerto da questo tema di Jekyll (il programma che uso per generare le pagine di questo sito partendo da file in markdown) per suddividere i port per argomenti, facilmente recuperabili poi tramite la sezione Tag del sito.

Wow, ho scritto davvero un post, fico.
